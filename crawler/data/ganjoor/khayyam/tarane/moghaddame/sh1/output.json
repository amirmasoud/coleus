{"text":{"0":{"p":"شاید کمتر کتابی در دنیا مانند مجموعهٔ ترانه&zwnj;های خیام تحسین شده، مردود و منفور بوده، تحریف شده، بهتان خورده، محکوم گردیده، حلاجی شده، شهرت عمومی و دنیاگیر پیدا کرده و بالاخره ناشناس مانده."},"1":{"p":"اگر همهٔ کتاب&zwnj;هایی که راجع به خیام و رباعیاتش نوشته&zwnj;شده جمع آوری شود تشکیل کتابخانهٔ بزرگی را خواهد داد. ولی کتاب رباعیاتی که به اسم خیام معروف است و در دسترس همه می&zwnj;باشد مجموعه&zwnj;ای است که عموماً از هشتاد الی هزار و دویست رباعی کم وبیش دربردارد؛ اما همهٔ آن&zwnj;ها تقریباً جنگ مغلوطی از افکار مختلف را تشکیل می&zwnj;دهند. حالا اگر یکی از این نسخه&zwnj;های رباعیات را از روی تفریح ورق بزنیم و بخوانیم درآن به افکار متضاد، به مضمون&zwnj;های گوناگون و به موضوع&zwnj;های قدیم و جدید برمی&zwnj;خوریم؛ به&zwnj;طوری&zwnj;که اگر یک نفر صد سال عمر کرده باشد و روزی دو مرتبه کیش و مسلک و عقیدهٔ خودرا عوض کرده&zwnj;باشد قادر به گفتن چنین افکاری نخواهد&zwnj;بود. مضمون این رباعیات روی فلسفه و عقاید مختلف است از قبیل: الهی، طبیعی، دهری، صوفی، خوشبینی، بدبینی، تناسخی، افیونی، بنگی، شهوت&zwnj;پرستی، مادی، مرتاضی، لامذهبی، رندی و قلاشی، خدایی، وافوری ... آیا ممکن است یک نفر این&zwnj;همه مراحل و حالات مختلف را پیموده&zwnj;باشد و بالاخره فیلسوف و ریاضی&zwnj;دان و منجم هم باشد؟ پس تکلیف ما در مقابل این آش درهم&zwnj;جوش چیست؟ اگر به شرح حال خیام در کتب قدما هم رجوع بکنیم به همین اختلاف نظر برمی&zwnj;خوریم. "},"2":{"p":"این اختلافی است که همیشه در اطراف افکار بزرگ روی می&zwnj;دهد. ولی اشتباه مهم از آن&zwnj;جا ناشی شده که چنان&zwnj;که باید خیام شناخته نشده و افسانه&zwnj;هایی که راجع به او شایع کرده&zwnj;اند این اشکال را در انتخاب رباعیات او تولید کرده&zwnj;است. "},"3":{"p":"در این&zwnj;جا ما نمی&zwnj;خواهیم به شرح زندگی خیام بپردازیم و یا حدسیات و گفته&zwnj;های دیگران را راجع به او تکرار بکنیم. چون صفحات این کتاب خیلی محدود است. اساس کتاب ما روی یک مشت رباعی فلسفی قرار گرفته&zwnj;است که به اسم خیام، همان منجم و ریاضی دان بزرگ مشهوراست و یا به&zwnj;خطا به او نسبت می&zwnj;دهند. اما چیزی که انکارناپذیر است، این رباعیات فلسفی در حدود قرن ۵ و ۶ هجری به زبان فارسی گفته&zwnj;شده. "},"4":{"p":"تا کنون قدیمترین مجموعهٔ اصیل از رباعیاتی که به خیام منسوب است، نسخهٔ «بودلن» اکسفورد می&zwnj;باشد که در سنهٔ ۸۶۵ در شیراز کتابت شده. یعنی سه قرن بعد از خیام و دارای ۱۵۸ رباعی است، ولی همان ایراد سابق کم&zwnj;وبیش به این نسخه وارد است. زیرا رباعیات بیگانه نیز در این مجموعه دیده&zwnj;می&zwnj;شود. "},"5":{"p":"فیتز جرالد که نه تنها مترجم رباعیات خیام بوده، بلکه از روح فیلسوف بزرگ نیز ملهم بوده&zwnj;است، درمجموعهٔ خود بعضی رباعیاتی آورده که نسبت آن&zwnj;ها به خیام جایز نیست. قضاوت فیتز جرالد مهم&zwnj;تر از اغلب شرح حالاتی است که راجع به خیام در کتب قدیم دیده&zwnj;می&zwnj;شود؛ چون با ذوق و شامهٔ خودش بهتر رباعیات اصلی خیام را تشخیص داده تا نیکلا مترجم فرانسوی رباعیات خیام که او را به نظر یک شاعر صوفی دیده و معتقد است که خیام عشق و الوهیت را به لباس شراب و ساقی نشان می&zwnj;دهد، چنان&zwnj;که از همان ترجمهٔ مغلوط او شخص با ذوق دیگری مانند رنان خیام حقیقی را شناخته&zwnj;است. "},"6":{"p":"قدیم&zwnj;ترین کتابی که از خیام اسمی به میان آورده و نویسندهٔ آن هم&zwnj;عصر خیام بوده و خودش را شاگرد و یکی از دوستان ارادتمند خیام معرفی می&zwnj;کند و با احترام هرچه تمام&zwnj;تر اسم او را می&zwnj;برد، نظامی عروضی مؤلف «چهارمقاله» است. ولی او خیام را در ردیف منجمین ذکر می&zwnj;کند و اسمی از رباعیات او نمی&zwnj;آورد. کتاب دیگری که مؤلف آن ادعا دارد در ایام طفولیت (۵۰۷ ) در مجلس درس خیام مشرف شده «تاریخ بیهق» [در اصل کتاب «تاریخ بیهقی» است که غلط آشکار است.] و «تتمهٔ صوان&zwnj;الحکمة» نگارش ابوالحسن بیهقی می&zwnj;باشد که تقریباً درسنهٔ ۵۶۲ تألیف شده. او نیز از خیام چیز مهمی به دست نمی&zwnj;دهد. فقط عنوان او را می&zwnj;گوید که: «دستور، فیلسوف و حجة&zwnj;الحق» نامیده&zwnj;می&zwnj;شده! پدران او همه نیشابوری بوده&zwnj;اند، در علوم و حکمت تالی ابوعلی بوده ولی شخصاً آدمی خشک، و بدخلق و کم&zwnj;حوصله بوده. چند کتاب از آثار او ذکر می&zwnj;کند و فقط معلوم می&zwnj;شود که خیام علاوه بر ریاضیات و نجوم در طب و لغت و فقه و تاریخ نیز دست داشته و معروف بوده&zwnj;است. ولی درآن&zwnj;جا هم اسمی از اشعار خیام نمی&zwnj;آید گویا ترانه&zwnj;های خیام در زمان حیاتش به واسطهٔ تعصب مردم مخفی بوده و تدوین نشده و تنها بین یک&zwnj; دسته از دوستان همرنگ و صمیمی او شهرت داشته و یا در حاشیهٔ جُنگ&zwnj;ها و کتب اشخاص باذوق به طور قلم&zwnj;انداز چند رباعی از او ضبط شده، و پس از مرگش منتشر گردیده که داغ لامذهبی و گمراهی رویش گذاشته&zwnj;اند و بعدها با اضافات مقلدین و دشمنان او جمع آوری شده. انعکاس رباعیات او را در کتاب «مرصادالعباد» خواهیم دید. "},"7":{"p":"اولین کتابی که در آن از خیام  شاعر گفت&zwnj;وگو می&zwnj;شود کتاب «خریدةالقصر» تألیف عمادالدین کاتب اصفهانی به زبان عربی است که در ۵۷۲ یعنی قریب ۵۰ سال بعد از مرگ خیام نوشته&zwnj;شده و مؤلف آن خیام را در زمرهٔ شعرای خراسان نام برده و ترجمهٔ حال او را آورده&zwnj;است. "},"8":{"p":"کتاب دیگری که خیام شاعر را تحت مطالعه آورده «مرصاد&zwnj;العباد» تألیف نجم&zwnj;الدین رازی می&zwnj;باشد که در سنه ۶۱۰ - ۶۲۱ (هجری) تألیف شده. این کتاب وثیقهٔ بزرگی است زیرا نویسندهٔ آن صوفی متعصبی بوده و از این لحاظ به عقاید خیام به نظر بطلان نگریسته و نسبت فلسفی و دهری و طبیعی به او می&zwnj;دهد و می&zwnj;گوید:"},"9":{"p":"(ص ۱۸) « ... که ثمرهٔ نظر ایمان است و ثمرهٔ قدم عرفان. فلسفی و دهری و طبایعی از این دو مقام محروم&zwnj;اند و سر گشته و گم&zwnj;گشته&zwnj;اند. یکی از فضلا که به نزد نابینایان به فضل و حکمت و کیاست معروف و مشهور است و آن عمر خیام است، از غایت حیرت و ضلالت این بیت را می&zwnj;گوید، رباعی:"},"10":{"p":"در دایره&zwnj;ای کامدن و رفتن ماست،"},"11":{"p":"آن را نه بدایت، نه نهایت پیداست؛"},"12":{"p":"کس می&zwnj;نزند دمی درین عالم راست،"},"13":{"p":"کین آمدن از کجا و رفتن به کجاست!"},"14":{"p":"رباعی:"},"15":{"p":"دارنده چه ترکیب طبایع آراست."},"16":{"p":"باز از چه سبب فکندش اندر کم&zwnj;وکاست؟"},"17":{"p":"گر زشت آمد این صور، عیب کراست؟"},"18":{"p":"ور نیک آمد، خرابی از بهر چه خاست؟»"},"19":{"p":"(ص ۲۲۷) «... اما آن&zwnj;چه حکمت در میرانیدن بعد از حیات و در زنده کردن بعد از ممات چه بود، تا جواب به آن سرگشتهٔ غافل و گم&zwnj;کشتهٔ عاطل می&zwnj;گوید:"},"20":{"p":"«دارنده چو ترکیب طبایع آراست ...»"},"21":{"p":"قضاوت این شخص ارزش مخصوصی در شناسانیدن فکر و فلسفهٔ خیام دارد. مؤلف صوفی&zwnj;مشرب از نیش زبان و فحش نسبت به خیام خود&zwnj;داری نکرده&zwnj;است. البته به واسطهٔ نزدیک بودن زمان، از هر جهت مؤلف مزبور آشنا&zwnj;تر به زندگی و افکار و آثار خیام بوده، و عقیدهٔ خودرا در بارهٔ او ابراز می&zwnj;کند. آیا این خود دلیل کافی نیست که خیام نه تنها صوفی و مذهبی نبوده، بلکه بر عکس یکی ازدشمنان ترسناک این فرقه به شمار می&zwnj;آمده؟"},"22":{"p":"اسناد دیگر در بعضی از کتب قدما مانند، نزهة&zwnj;الارواح، تاریخ&zwnj;الحکماء، آثار&zwnj;البلاد، فردوس&zwnj;التواریخ و غیره دربارهٔ خیام وجود دارد که اغلب اشتباه&zwnj;آلود و ساختگی است. و از روی تعصب و یا افسانه&zwnj;های مجعول نوشته&zwnj;شده و رابطهٔ خیلی دور با خیام حقیقی دارد. ما در اینجا مجال انتقاد آن&zwnj;ها را نداریم."},"23":{"p":"تنها سند مهمی که از رباعیات اصلی خیام در دست می&zwnj;باشد، عبارت است از رباعیات سیزده&zwnj;گانهٔ «مونس&zwnj;الاحرار» که در سنهٔ ۷۴۱ هجری نوشته&zwnj;شده، و در خاتمهٔ کتاب رباعیات روزن استنساخ و دربرلین چاپ شده (رجوع شود به نمرات: ۸، ۱۰،۲۷، ۲۹، ۴۱، ۴۵، ۵۹، ۶۲، ۶۴، ۶۷، ۹۳، ۱۱۵، ۱۲۷) رباعیات مزبور علاوه بر قدمت تاریخی، روح و فلسفه و طرز نگارش خیام درست جور می&zwnj;آیند و انتقاد مؤلف «مرصاد&zwnj;العباد» به آن&zwnj;ها نیز وارد است. پس دراصالت این سیزده رباعی ودو رباعی «مرصاد&zwnj;العباد» که یکی از آن&zwnj;ها در هر دو تکرار شده (نمرهٔ ۱۰) شکی باقی نمی&zwnj;ماند و ضمناً معلوم می&zwnj;شود که گویندهٔ آن&zwnj;ها یک فلسفهٔ مستقل و طرز فکر و اسلوب معین داشته، و نشان می&zwnj;دهد که ما با فیلسوفی مادی و طبیعی سروکار داریم. از این رو با کمال اطمینان می&zwnj;توانیم این رباعیات چهارده&zwnj;گانه را از خود شاعر بدانیم و آن&zwnj;ها را کلید و محک شناسایی رباعیات دیگر خیام قرار بدهیم."},"24":{"p":"از این قرار چهارده رباعی مذکور سند اساسی این کتاب خواهد بود، و در این صورت هر رباعی که یک کلمه و یا کنایهٔ مشکوک و صوفی&zwnj;مشرب داشت، نسبت آن به خیام جایز نیست. ولی مشکل دیگری که باید حل بشود این است که می&zwnj;گویند خیام به اقتضای سن، چندین بار افکار و عقایدش عوض شده، در ابتدا لاابالی و شراب&zwnj;خوار و کافر و مرتد بوده و آخر عمر سعادت رفیق او شده راهی به سوی خدا پیدا کرده و شبی روی مهتابی مشغول باده&zwnj;گساری بوده؛ ناگاه باد تندی وزیدن می&zwnj;گیرد و کوزهٔ شراب روی زمین می&zwnj;افتد و می&zwnj;شکند. خیام برآشفته به خدا می&zwnj;گوید:"},"25":{"p":"اِبریقِ می مرا شکستی رَبّی،"},"26":{"p":"بر من درِ عیش را ببستی، "},"27":{"p":"من میْ خورم و تو می&zwnj;کنی بد&zwnj; مستی؟"},"28":{"p":"خاکم به دهن مگر تو مستی ربی؟"},"29":{"p":"خدا او را غضب می&zwnj;کند، فوراً صورت خیام سیاه می&zwnj;شود و خیام دوباره می&zwnj;گوید:"},"30":{"p":"ناکرده گناه در جهان کیست؟ بگو،"},"31":{"p":"آن&zwnj;کس که گنه نکرده چون زیست؟ بگو؛"},"32":{"p":"من بد کنم و تو بد مکافات دهی!"},"33":{"p":"پس فرق میان من و تو چیست؟ بگو."},"34":{"p":"خدا هم او را می&zwnj;بخشد و رویش درخشیدن می&zwnj;گیرد، و قلبش روشن می&zwnj;شود. بعد می&zwnj;گوید: «خدایا مرا به سوی خودت بخوان!» آن وقت مرغ روح از بدنش پرواز می&zwnj;کند!"},"35":{"p":"این حکایت معجز&zwnj;آسای مضحک بدتر از فحش&zwnj;های نجم&zwnj;الدین رازی به مقام خیام توهین می&zwnj;کند، و افسانهٔ بچگانه&zwnj;ای است که از روی ناشیگری به&zwnj;هم بافته&zwnj;اند. آیا می&zwnj;توانیم بگوییم گویندهٔ آن چهارده رباعی محکم فلسفی که با هزار زخم زبان و نیش&zwnj;خندهای تمسخرآمیزش دنیا و مافیهایش را دست انداخته، در آخر عمر اشک می&zwnj;ریزد و از همان خدایی که محکوم کرده به زبان لغات آخوندی استغاثه می&zwnj;طلبد؟ شاید یک نفر از پیروان و دوستان شاعر برای نگهداری این گنج گرانبها، این حکایت را ساخته تا اگر کسی به رباعیات تند او برخورد به نظر عفو و بخشایش بگویندهٔ آن نگاه کند و برایش آمرزش بخواهد! "},"36":{"p":"افسانهٔ دیگری شهرت دارد که بعد از مرگ خیام مادرش دایم برای او از درگاه خدا طلب آمرزش می&zwnj;کرده و عجز و لابه می&zwnj;نموده، روح خیام در خواب به او ظاهر می&zwnj;شود و این رباعی را می&zwnj;گوید:"},"37":{"p":"ای سوختهٔ سوختهٔ سوختنی،"},"38":{"p":"ای آتش دوزخ از تو افروختنی؛"},"39":{"p":"تاکی گویی که بر عُمَر رحمت کن؟"},"40":{"p":"حق را تو کجا به رحمت آموختنی؟"},"41":{"p":"باید اقرار کرد که طبع خیام در آن دنیا خیلی پس رفته که این رباعی آخوندی مزخرف را بگوید. از این قبیل افسانه&zwnj;ها در بارهٔ خیام زیاد است که قابل ذکر نیست، و اگر همهٔ آن&zwnj;ها جمع آوری بشود کتاب مضحکی خواهد شد. فقط چیزی که مهم است به این نکته برمی&zwnj;خوریم که تأثیر فکر عالی خیام در یک محیط پست و متعصب خرافات&zwnj;پرست چه بوده، و ما را در شناسایی او بهتر راهنمایی می&zwnj;کند. زیرا قضاوت عوام و متصوفین و شعرای درجهٔ سوم و چهارم که به او حمله کرده&zwnj;اند از زمان خیلی قدیم شروع شده، و همین علت مخلوط شدن رباعیات او را با افکار متضاد به دست می&zwnj;دهد کسانی که منافع خود را از افکار خیام درخطر می&zwnj;دیده&zwnj;اند تا چه اندازه در خراب کردن فکر او کوشیده&zwnj;اند."},"42":{"p":"ولی ما از روی رباعیات خود خیام نشان خواهیم داد که فکر و مسلک او تقریباً همیشه یک&zwnj;جور بوده و از جوانی تا پیری شاعر پیرو یک فلسفهٔ معین و مشخص بوده و در افکار او کمترین تزلزل رخ نداده. و کمترین فکر ندامت و پشیمانی یا توبه از خاطرش نگذشته&zwnj;است. "},"43":{"p":"در جوانی شاعر با تعجب از خودش می&zwnj;پرسد که چهره&zwnj;پرداز ازل برای چه او را درست کرده. طرز سؤال آن&zwnj;قدر طبیعی که فکر عمیقی را برساند، مخصوص خیام است:"},"44":{"p":"هرچند که رنگ و روی زیباست مرا،"},"45":{"p":"چون لاله رخ و چو سرو بالاست مرا؛ "},"46":{"p":"معلوم نشد که در طربخانهٔ خاک،"},"47":{"p":"نقّاشِ اَزَل بهرِ چه آراست مرا!"},"48":{"p":"از ابتدای جوانی زندگی را تلخ و ناگوار می&zwnj;دیده و داروی دردهای خودرا در شراب تلخ می&zwnj;جسته:"},"49":{"p":"امروز که نوبت جوانی من است،"},"50":{"p":"می نوشم از آن که کامرانی من است؛"},"51":{"p":"عیبم مکنید، گرچه تلخ است خوش است."},"52":{"p":"تلخ است، چرا که زندگانی من است."},"53":{"p":"در این رباعی افسوس رفتن جوانی را می&zwnj;خورد:"},"54":{"p":"افسوس که نامهٔ جوانی طی شد!"},"55":{"p":"وان تازه&zwnj;بهار زندگانی دی شد!"},"56":{"p":"حالی که ورا نام جوانی گفتند،"},"57":{"p":"معلوم نشد او که کی آمد و کی شد!"},"58":{"p":"شاعر با دست لرزان و موی سپید قصد باده می&zwnj;کند. اگر او معتقد به زندگی بهتری دردنیای دیگر بود، البته اظهارندامت می&zwnj;کرد تا بقیهٔ عیش و نوش&zwnj;های خودرا به جهان دیگرمحول بکند. این رباعی کاملاً تأسف یک فیلسوف مادی را نشان می&zwnj;دهد که در آخرین دقایق زندگی سایهٔ مرگ را درکنار خود می&zwnj;بیند و می&zwnj;خواهد به خودش تسلیت بدهد ولی نه با افسانه&zwnj;های مذهبی، و تسلیت خودرا در جام شراب جست&zwnj;وجو می&zwnj;کند:"},"59":{"p":"من دامن زهد و توبه طی خواهم&zwnj;کرد،"},"60":{"p":"با موی سپید، قصد می &zwnj;خواهم&zwnj;کرد،"},"61":{"p":"پیمانهٔ عُمْرِ من به هفتاد رسید،"},"62":{"p":"این دم نکنم نشاط کی خواهم&zwnj;کرد؟"},"63":{"p":"اگر درست دقت بکنیم خواهیم دید که طرز فکر، ساختمان و زبان وفلسفهٔ گویندهٔ این چهار رباعی که درمراحل مختلف زندگی گفته&zwnj;شده یکی است، پس می&zwnj;توانیم به طور صریح بگوییم که خیام از سن شباب تا موقع مرگ مادی، بد بین و ریبی بوده ( و یا فقط در رباعیاتش این&zwnj;طور می&zwnj;نموده ) و یک لحن تراژدیک دارد که به غیر از گویندهٔ همان رباعیات چهارده&zwnj;گانهٔ سابق کس دیگری نمی&zwnj;تواند گفته&zwnj;باشد، و قیافهٔ ادبی و فلسفی او به طور کلی تغییر نکرده&zwnj;است. فقط در آخر عمر با یک جبر یأس&zwnj;آلودی حوادث تغییرناپذیر دهر را تلقی نموده و بدبینی که ظاهراً خوش&zwnj;بینی به نظر می&zwnj;آید اتخاذ می&zwnj;کند."},"64":{"p":"به طور خلاصه، این ترانه&zwnj;های چهار مصراعی کم&zwnj;حجم و پرمعنی اگر ده&zwnj;تای از آن&zwnj;ها هم برای ما باقی می&zwnj;ماند، بازهم می&zwnj;توانستیم بفهمیم که گویندهٔ این رباعیات در مقابل مسایل مهم فلسفی چه رویه&zwnj;ای را در پیش گرفته و می&zwnj;توانستیم طرز فکر او را به دست بیاوریم. لهذا ازروی میزان فوق، ما می&zwnj;توانیم رباعیاتی که منسوب به خیام است از میان هرج&zwnj;ومرج رباعیات دیگران بیرون بیاوریم. ولی آیا این کار آسان است؟"},"65":{"p":"مستشرق روسی ژوکوفسکی، مطابق صورتی که تهیه کرده در میان رباعیاتی که به خیام منسوب است ۸۲ رباعی «گردنده» پیدا کرده، یعنی رباعیاتی که به شعرای دیگر نیز نسبت داده&zwnj;شده؛ بعدها این عدد به صد رسیده. ولی به این صورت هم نمی&zwnj;شود اعتماد کرد، زیرا مستشرق مذکور صورت خود را بر طبق قول (اغلب اشتباه) تذکره&zwnj;نویسان مرتب کرده که نه تنها نسبت رباعیات دیگران را از خیام سلب کرده&zwnj;اند بلکه اغلب رباعیات خیام را هم به دیگران نسبت داده&zwnj;اند. از طرف دیگر، سلاست طبع، شیوایی کلام، فکر روشن سرشار و فلسفهٔ موشکاف که از خیام سراغ داریم به ما اجازه می&zwnj;دهد که یقین کنیم بیش از آن&zwnj;چه از رباعیات حقیقی او که در دست است، خیام شعر سروده که از بین برده&zwnj;اند و آن&zwnj;هایی که مانده به مرور ایام تغییرات کلی و اختلافات بی&zwnj;شمار پیدا کرده و روی گردانیده."},"66":{"p":"علاوه بر بی&zwnj;مبالاتی و اشتباهات استنساخ&zwnj;کنندگان و تغییر دادن کلمات خیام که هر کسی به میل خودش در آن&zwnj;ها تصرف و دستکاری کرده، تغییرات عمدی که به دست اشخاص مذهبی و صوفی شده نیز در بعضی از رباعیات مشاهده می&zwnj;شود مثلاً:"},"67":{"p":"شادی بطلب که حاصل عمر دمی است. "},"68":{"p":"تقریباً در همه نسخه نوشته «شادی مطلب» در صورتی که ساختمان شعر و موضوعش خلاف آن را نشان می&zwnj;دهد. یک دلیل دیگر به افکار ضد صوفی و ضد مذهبی خیام نیز همین است که رباعیات او مغشوش و آلوده به رباعیات دیگران شده. علاوه بر این هر آخوندی که شراب خورده و یک رباعی در این زمینه گفته از ترس تکفیر آن را به خیام نسبت داده. لهذا رباعیاتی که اغلب دم از شرابخواری و معشوقه&zwnj;بازی می&zwnj;زند بدون یک جنبهٔ فلسفی و یا نکتهٔ زننده و یا ناشی ازافکار نپخته و افیونی است و سخنانی که دارای معانی مجازی سست و درشت است می&zwnj;شود با کمال اطمینان دور بریزیم مثلاً آیا جای تعجب نیست که در مجموعهٔ معمولی رباعیات خیام به این رباعی بربخوریم: "},"69":{"p":"ای آن&zwnj;که گزیدهٔ تو دین زرتشت،"},"70":{"p":"اسلام فکنده&zwnj;ای تمام از پس و پشت؛"},"71":{"p":"تا کی نوشی باده و بینی رخ خوب؟"},"72":{"p":"جایی بنشین عمر خواهندت کشت."},"73":{"p":"این رباعی تهدید&zwnj;آمیز آیا درزمان زندگانی خیام گفته&zwnj;شده و به او سوء قصدکرده&zwnj;اند؟ جای تردید است، چون ساختمان رباعی جدید&zwnj;تر از زمان خیام به نظر می&zwnj;آید. ولی درهر صورت قضاوت گوینده را دربارهٔ خیام و درجهٔ اختلاط ترانه&zwnj;های او را با رباعیات دیگران نشان می&zwnj;دهد."},"74":{"p":"به هر حال، تا وقتی که یک نسخهٔ خطی که از حیث زمان و سندیت تقریباً مثل رباعیات سیزده&zwnj;گانهٔ کتاب «مونس&zwnj;الاحرار» باشد به دست نیامده، یک حکم قطعی در بارهٔ ترانه&zwnj;های اصلی خیام دشوار است، به علاوه شعرایی پیدا شده&zwnj;اند که رباعیات خود را موافق مزاج و مشرب خیام ساخته&zwnj;اند و سعی کرده&zwnj;اند که از او تقلید بکنند ولی سلاست کلام آن&zwnj;ها هرقدر هم کامل باشد اگر مضمون یک رباعی را مخالف سلیقه و عقیدهٔ خیام ببینیم با کمال جرئت می&zwnj;توانیم نسبت آن را از خیام سلب بکنیم. زیرا ترانه&zwnj;های خیام با وضوح وسلاست کامل و بیان ساده گفته&zwnj;شده؛ در استهزا و گوشه&zwnj;کنایه خیلی شدید و بی&zwnj;پروا ست. از ین مطالب می&zwnj;شود نتیجه گرفت که هر فکر ضعیف که در یک قالب متکلف و غیر منتظم دیده&zwnj;شود از خیام نخواهد بود. مشرب مخصوص خیام، مسلک فلسفی، عقاید و طرز بیان آزاد و شیرین و روشن او این&zwnj;ها صفاتی است که می&zwnj;تواند معیار مسئلهٔ فوق بشود."},"75":{"p":"ما عجالتاً این ترانه&zwnj;ها را به اسم همان خیام منجم و ریاضی&zwnj;دان ذکر می&zwnj;کنیم، چون مدعی دیگری پیدا نکرده. تا ببینیم این اشعار مربوط به همان خیام منجم و عالم است و یاخیام دیگری گفته. برای این کار باید دید طرز فکر و فلسفهٔ او چه بوده&zwnj;است."}}}
